---
aliases:
  - CSE
  - Confederazione
  - Blocco Rosso
---
La **Confederazione Socialista Eurasiatica (CSE)** è un'organizzazione intergovernativa ufficiosa composta dalle ex Repubbliche Sovietiche, dalla Cina, dai loro alleati e Paesi satelliti, fondata nel 1991 in seguito alla crisi politica sovietica. 

> ###### Forma organizzativa
> La CSE annovera, riconosce e rivendica sotto di sé tutti i Paesi i quali abbiano al governo un Partito Comunista affiliato al [[Partito Comunista Unitario]], ovvero rappresentato al [[Partito Comunista Unitario#Il Congresso|Congresso Comunista]]. Questo significa che, più che di una alleanza tra Stati, la CSE si riferisce ad una alleanza tra Partiti alla guida di Paesi di regime socialista, e quindi, conseguentemente, tra quegli stessi Paesi.

## Nascita e progresso
Dagli anni '90, per un periodo di ormai quasi cento anni, la Cina ha guidato la Confederazione verso una rivoluzione digitale che ha portato allo sviluppo di [[SovSet]], la rete internet confederale, sciogliendo gran parte delle criticità legate ai difetti burocratici del governo sovietico.

Durante questo secolo, Cina e Russia sono rimaste i due principali protagonisti della politica socialista nel mondo, riuscendo miracolosamente nell'impresa di collaborare per uno scopo comune, nonostante la grande divergenza di vedute. L'alleanza economica della Confederazione ha permesso di sviluppare l'economia di consumo cinese, contraddistinta da una pesante **liberalizzazione dei mezzi di produzione**, seppure sotto il controllo del governo, e di **completare il processo di industrializzazione sovietico** in una forma più solida e competitiva, oltre alla crescita dei Paesi socialisti membri.

Oggi, dopo un'egemonia culturale secolare contesa tra russi e cinesi, con poco spazio al mondo medio-orientale, africano, asiatico e latino, anche queste voci si fanno sentire. L'**Iran** sta sviluppando un sistema missilistico in grado di competere con le ultime tecnologie israeliane, in **Africa** il processo di de-colonizzazione sta accendendo numerosi focolai di rivolta rossa, la qualità di vita nei villaggi dell'Asia è arrivata agli stessi valori di quella delle città industriali e **Cuba** si conferma da vent'anni il Paese latino col tenore di vita medio più alto.

Inoltre, attraverso le sue pratiche di democrazia diretta grazie alla piattaforma [[KonMass]] su [[SovSet]], la Confederazione risulta, nella sua totalità, come una delle aree con una **maggiore partecipazione popolare alla vita politica**. Forse è anche per questo che, nonostante i ferrei controlli dell'informazione, la Confederazione risulta avere **bassi tassi di insoddisfazione**.

*Bandiera del CSE.*
![[Image_CSE.png]]

# Storia

###### Contesto storico
La Confederazione nasce principalmente dalle ceneri dell'Unione Sovietica (1917-1991), che, durante la crisi del blocco rosso alla fine degli anni '80, mentre Pechino consolidava il proprio governo con una risposta sanguinosa e autoritaria alle **proteste di piazza Tiananmen**, si trovò a gestire il rischio di disgregazione del sistema sovietico.
###### Nascita della Confederazione
Il presidente **Michail Gorbačëv** avviò un piano di riforme politiche ed economiche, ma fu **Oleg Dmitrievič Baklanov**, ex Segretario del Comitato Centrale per la Difesa, a emergere come mediatore pragmatico tra le correnti sovietiche e i rappresentanti cinesi, trovando il compromesso necessario per garantire la sopravvivenza del socialismo in Eurasia. 

Il malcontento nazionalista fu tamponato smantellando il centralismo russo e adottando una formula confederale, che riunì Repubbliche Socialiste autonome e indipendenti sotto l’egida di un [[Partito Comunista Unitario]] (Autonomia, 1° settembre 1991). Questo primo passo diede inizio alla prima riunione, costitutiva, del Congresso Comunista, il quale, il 21 dicembre 1991, proclamò la nascita della Confederazione Socialista Eurasiatica. 

L’**adesione della Repubblica Popolare Cinese**, avvenuta nel **febbraio 1992**, sancì definitivamente l’esistenza del nuovo blocco socialista confederale e ne garantì la sopravvivenza economica e strategica.
###### Progresso e Ripresa
Nei primi decenni del XXI secolo, mentre l’ex Unione Sovietica si riprendeva dalla crisi, la Cina consolidava la propria guida politica e, grazie alle risorse della Confederazione, spingeva la propria progressiva apertura al mercato, dando vita a un’economia semi-aperta e ancora regolata dallo Stato. Questo modello liberalizzato entrò in netto contrasto con la tendenza russa a mantenere un’economia puramente statalista, ma la loro dicotomia si rivelò complementare, conducendo la Confederazione a uno sviluppo lento ma costante.

###### SovSet 1.0
Nel **2017**, mentre l'occidente soffriva una tremenda crisi economica, il **centenario della Rivoluzione d’Ottobre** segnò un punto di svolta: fu lanciata la piattaforma **[[SovSet]]**, un ecosistema digitale che integrava finanza, commercio e amministrazione, automatizzando la società sotto il controllo del Partito.

###### Progetto Pentagrad
Anche grazie a SovSet, specie nelle successive versioni, nel 2060 la Russia aveva raggiunto una competitività economica paragonabile a quella cinese. La crescita del blocco rosso, tuttavia, portò alla reazione della [[NATO]] e alla progressiva costruzione di nuove basi militari. A questa reazione la Confederazione risposte col progetto **[[Pentagrad]]**: una rete di città-fortezze posizionate strategicamente ai confini principali del blocco con lo scopo di neutralizzare possibili offensive nemiche nel caso di scoppio del conflitto.

###### Bicentenario della Rivoluzione d'Ottobre
Intanto, il governo ha avviato **con larghissimo anticipo** i preparativi per il **bicentenario della Rivoluzione d’Ottobre** (2117), che si terrà tra quasi trent'anni a **Leningrado**. Nell'annuncio dell'evento, il Partito ha presentato col motto "stesse idee, nuova energia" il progetto di costruzione della prima **centrale a [[fusione nucleare]] al mondo**, intitolata a Vladimir Lenin, che verrà inaugurata e resa operativa, si stima, proprio tra trent'anni.

# Paesi membri

- Russia
- Cina
- Bielorussia
- Ucraina
- Kazakhstan
- Uzbekistan
- Turkmenistan
- Kirghizistan
- Tagikistan
- Mongolia
- Vietnam
- Laos
- Cambogia
- Pakistan
- Iran
- Corea del Nord
- Mozambico
- Sudan
- Etiopia
- Angola
- Congo (Repubblica Democratica del)
###### Paesi Alleati
I Paesi alleati sono quelli i cui Partiti sono **ospiti esterni del [[Partito Comunista Unitario#Il Congresso|Congresso]]**, potendo cioè partecipare alle assemblee e alle discussioni senza diritto di voto. Questo status è tipico dei Paesi con una guida instabile o che volontariamente si sono allontanati dal CSE per mantenere una certa neutralità con la NATO. 
- Cuba
- Venezuela
- Nicaragua
- Bolivia
- Algeria
- Libia
- Guinea
- Ghana
- Nigeria
- Kenya
- Tanzania
- Zambia
- Sud Africa
# Governo
Data la sua natura ufficiosa, la Confederazione non ha un Presidente né un governo riconosciuto, tuttavia, fattualmente, la sua guida politica coincide col [[Partito Comunista Unitario#Il Congresso|Congresso]] del [[Partito Comunista Unitario|PCU]] e del suo [[Partito Comunista Unitario#Presidente del Congresso|Presidente]], anche detto "Segretario Supremo", che incarnano il potere esecutivo.

Le decisioni prese dal Congresso possono riguardare linee generali o azioni singole rivolte ad uno specifico Stato membro. In questo caso, il PCU si aspetta che il governo segua le direttive confederali e la mancata obbedienza può comportare incidenti diplomatici.
## Ministero della Sicurezza Confederale
Il **[[Ministero della Sicurezza Confederale|Ministero]]** è un'organizzazione paragovernativa, composta principalmente da [[SetNik]] esperti, agenti speciali e soldati d'elité, con l'obiettivo di mantenere l'ordine e la sicurezza nella Confederazione.

Sebbene nel tempo abbia ottenuto una propria indipendenza, formalmente il Ministero appartiene agli organismi esecutivi del [[Partito Comunista Unitario|PCU]], come forza armata speciale.

Svolge incarichi di polizia speciale (crimini confederali) e sicurezza confederale (controspionaggio).
## Corte Suprema Confederale
La CSC è il più alto organismo giudiziario dei Paesi membri della Confederazione, nato per gestire i casi legali che coinvolgono più Paesi della Confederazione o il Congresso del PCU.
## [[KonMass]]
Piattaforma per la democrazia diretta tramite [[SovSet]]. I cittadini possono proporre e votare leggi, che poi vengono prese in considerazione dai governi locali. 